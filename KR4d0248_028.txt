# -*- mode: mandoku-view; -*-
#+TITLE: 蠹齋鉛刀編
#+DATE: 2015-08-25 00:00:52.243634
#+PROPERTY: ID KR4d0248
#+PROPERTY: BASEEDITION WYG    
#+PROPERTY: JUAN 卷二十八
<pb:KR4d0248_WYG_028-1a>¶
欽定四庫全書¶
　蠧齋鉛刀編卷二十八　　　宋　周孚　撰¶
　　碑銘¶
　　　宋故保信軍節度使侍衛親軍馬軍都虞候解¶
　　　　公神道碑銘¶
公解氏諱元字善長保安敷政人始𨽻鄜延路廣銳指¶
揮自清澗都虞候改武經郎累遷武翼大夫閤門宣贊¶
舎人江浙制置使司選鋒軍第六正將武功拱衛大夫¶
<pb:KR4d0248_WYG_028-1b>¶
忠州團練使神武左軍選鋒軍統領淮東宣撫使司前¶
軍統制翊衛中衛大夫相州觀察使真除固州觀察使¶
保順軍承宣使神龍衛四廓都指揮使鎮江府御前諸¶
軍都統制侍衞親軍馬軍都虞候保信軍節度使紹興¶
十二年十一月十三日薨于軍享年五十四以其年十¶
二月二十有六日葬於鎭江丹陽之下邳公在鄜延以¶
勇悍聞韓公世忠奏𨽻麾下以為選鋒将韓公與苗傅¶
戰臨平以公為先鋒破之追至浦城所将卒獲劉正彦¶
<pb:KR4d0248_WYG_028-2a>¶
敵大入浙西從戰皇天蕩兵四合韓公危甚公以它舟¶
潰圍入擒其千户一人拔韓公以歸韓公圍建陽兩月¶
未下公從參知政事孟公庾異道既至視賊城曰可破¶
也白韓公即其夜命諸軍張火炬攻其東而潛師自西¶
北隅入賊驚潰别将攻賊吕僉於邵武擒僉以獻賊劉¶
忠阻澤之白面山張甚朝廷委韓公經畧之韓公命公¶
先走潭州招賊馬友降之擇其卒二十人以益師官軍¶
既與敵遇忠建樓山巔置旗其上命其黨視旗所指併¶
<pb:KR4d0248_WYG_028-2b>¶
力以戰官軍不能進公選善射者親将以往注射奪其¶
樓忠衆始敗韓公之為淮東宣撫使也方移軍廣陵而¶
敵分兩道進攻一自淮隂移髙郵一自天長移大儀韓¶
公自将備大儀募諸将保髙郵公請行韓公欲以西軍¶
從公公曰他人之軍非某素𨽻且将擇利而避難無以¶
責成即日就道召其鄉民徐康使結集沿水民為寨決¶
上河水以繞城城東西南淖不可騎翌日敵自城北魚¶
貫進公以精卒當其前而康以小舟載强弩痑其旁士¶
<pb:KR4d0248_WYG_028-3a>¶
分畨戰敵困不支宵遁公追擊至寳應俘其衆二千餘¶
人軍資器械以萬計上嘉歎賞賚異等訖今功為淮東¶
諸将之冠又與敵首領賈舎人戰於落馬湖破之降其¶
将張潭以四百騎攻敵之劉伶莊破其衆萬餘諸道宣¶
撫使既罷樞宻使張公俊奉詔来勞師奏公權都統制¶
諸軍敵復自清河来戰張公檄公清野淮隂山陽移屯¶
髙郵公自寳應置柵至邵伯亘二百里與敵相拒者半¶
載敵兵無所掠卒遁去上由是愈知公能卒除公都統¶
<pb:KR4d0248_WYG_028-3b>¶
制上方注意於公而公病亟上以手詔諭公曰朕已除¶
卿為保信軍節度使矣盖欲公生知之也曾大父沂大¶
父榮故不仕父青贈武節大夫母薛氏追封太碩人子¶
四人公既葬二十有九年其弟吉州刺史忠来言曰先¶
兄宜得銘也願有請且以其狀来忠在淮東軍以壯謹¶
知名韓公嘗謂之不玷其兄者其言宜不妄銘曰自嵗¶
敦洽迨于作噩皇于出師以整亂略公於是時或禆或¶
專鋪敦淮濆如虓虎然天子知之畀以旄節修涂方夷¶
<pb:KR4d0248_WYG_028-4a>¶
車軸中折皇之力臣如公有幾夀胡不遐而止於此曹¶
莊之原松柏森然我銘昭之以永其傳¶
　　　柴夫人墓誌銘¶
崇國太夫人柴氏世為開封人故捧日天武四廟都指¶
揮使昭信軍承宣使贈慶逺軍節度使開府儀同三司¶
毅武王公諱勝之妻敦武郎閤門祗候允迪閤門宣贊¶
舎人允昌忠訓郎閤門祗候允亨之母也始毅武公居¶
金陵聞夫人賢聘焉時毅武公已貴内外宗族甚夥夫¶
<pb:KR4d0248_WYG_028-4b>¶
人入門皆宜之緫治内事斬斬無一毫亂毅武敬焉毅¶
武公薨强有力者挾前憾誣以事人為之慄夫人卒能¶
與公直其冤而强有力者亦自愧也世以是知其賢毅¶
武公既沒夫人拊育諸子甚至時以公所教諸子者督¶
之不專於慈也莫年留意黄老道焚誦無虛日後毅武¶
十有六年以乾道元年五月一日卒以其年七月壬子¶
合葬于毅武公之墓實黄山之原銘曰維鵲有巢鳩則¶
宜之維山有澤谷則躋之顯允夫人尚其似之命服有¶
<pb:KR4d0248_WYG_028-5a>¶
輝帝則畀之胡不百年誰其尸之銘以告哀其勿毁之¶
　　　徐氏墓誌銘¶
予同年友河間俞允成以書并其母徐夫人之狀遺予¶
曰允成之昆弟四人先君先夫人訾相其材而教之允¶
成由是得為士其供億而助之者先夫人之力為多允¶
成不天前未第之六年而先君亡今先夫人又棄諸孤¶
允成自惟其無以報也願子銘其墓以慰允成無窮之¶
悲余曰婦人無外事凡行于其家者人所不能知然觀¶
<pb:KR4d0248_WYG_028-5b>¶
其子之端愿而文亦足以信矣乃第其狀而銘之夫人¶
吴郡人父某世為吴大家年十八歸同郡俞君某夫人¶
&KR1167;儉慈其歸俞氏常恨不及事舅姑凡四時之祭雖病¶
必親歴五十載如一日曰非是無以自盡他平居淡若¶
無所營而家事秩秩無銖忽差接族姻以禮撫諸子諸¶
婦仁而不私與婢僕語惟恐其傷之也自少已不喜為¶
華靡事迨嫠居衣麄食淡學浮屠法雞初鳴起誦金剛¶
觀音兩經雖祁寒盛暑不變疾既革誦經猶不輟其語¶
<pb:KR4d0248_WYG_028-6a>¶
不亂以淳熈二年二月某日終年六十有八以其年十¶
月某日葬於長洲縣彭華鄉鹿山之原祔俞君之墓子¶
允成從政郎建康府府學教授允文先夫人卒允元承¶
信郎允功女四人二早卒仲適進士袁珪季適迪功郎¶
趙經孫光庭掞庭掦庭儀庭瑞庭銘曰臨化而湛如既¶
逝也不沈沈於冥冥之墟此竺乾氏之書如夫人者殆¶
庶幾歟¶
　　行狀¶
<pb:KR4d0248_WYG_028-6b>¶
　　　楊君行狀¶
君諱某字公才潤丹徒人君少警悟初入學受書比他¶
兒三四時從義君方事生業而君之伯兄以病廢從義¶
君嘗以事委君君治之悉如其意從義君才之未冠而¶
家事無大小皆倚辦於君従義君沒君之二兄曰自吾¶
父時事已付君吾今日惟若從君力為經畫不十年而¶
富倍從義君時君為人敏而毅人不可欺而不立町畦¶
故人樂親之鄉閭有訟不決者嘗折衷於君君一言而¶
<pb:KR4d0248_WYG_028-7a>¶
定君不専錮利嵗饑出私廪以糶率下市估三之一而¶
無錢者貸之凡族人之貧者人士之無歸者塔廟之久¶
廢者君推財赴之如不及姊嫁而寡君收字其孤事姊¶
如母男婚女歸未始有倦色安於田里初無仕宦意以¶
顯仁皇后外家恩授監和州木石稅未㡬堂除監祕書¶
省兼知樞宻院事王公綸自微時與君㳺以君才薦於¶
領殿前都指揮使事楊公存中辟充本司幹辦公事楊¶
公為御營宿衞使君又為其属以勞差監鎮江府𣙜貨¶
<pb:KR4d0248_WYG_028-7b>¶
務都茶場嵗将及而有夤縁權要者奪而代之君不愠¶
也君暮年得脚氣疾初不甚劇間語人曰吾嵗周甲子¶
又三年矣且吾父以是嵗沒吾其殆乎人皆怪其語不¶
倫既而舁疾自城中歸中途趣行晡至家言語如平時¶
夜未中而君沒将沒令葬於其母樊夫人之墓之側且¶
摇手止家人曰吾中了了汝勿哭人皆異之來哭之者¶
皆盡哀君累官至敦武郎妻印氏封安人子三人樗年¶
右宣教郎櫟年承節郎柏年女一人未嫁孫三人思愈¶
<pb:KR4d0248_WYG_028-8a>¶
恕君嘗自恨其不卒學問從後湖蘇公庠逰記其語以¶
自警而擇師教子尤力樗年俱應進士舉再試於禮部¶
以君之才使上有所援少見於世則其張施當不止此¶
雖然人亦何必至公卿充吾之志仰足以養俯足以育¶
族姻無間言鄉鄰無誚議則吾不既足矣乎古之人盖¶
有為此者矣然則君仕雖不盡其用可無憾君之卒以¶
乾道九年九月甲午其葬以十二月庚午在唐村之原¶
去樊夫人之墓三十有五歩孚與樗年㳺知君為詳敬¶
<pb:KR4d0248_WYG_028-8b>¶
狀君之行以告當世立言之君子謹狀¶
　¶
　¶
　¶
　¶
　¶
　¶
　蠧齋鉛刀編卷二十八¶
