# -*- mode: mandoku-view; -*-
#+TITLE: 蠹齋鉛刀編
#+DATE: 2015-08-25 00:00:51.702476
#+PROPERTY: ID KR4d0248
#+PROPERTY: BASEEDITION WYG    
#+PROPERTY: JUAN 提要
<pb:KR4d0248_WYG_000-1a>¶
欽定四庫全書　　　　　集部四¶
　蠧齋鉛刀編　　　　　　别集類三(宋/)¶
　　提要¶
　　　　(臣/)等謹案蠧齋鉛刀編三十二卷宋周孚撰¶
　　　　孚字信道濟南人寓家丹徒乾道二年進士¶
　　　　官真州教授集首有其友京口陳珙序稱遺¶
　　　　文共三十卷儀真縣志並同而鄜延解百禴¶
　　　　跋語則稱三十二卷正與今集本相合蓋珙¶
<pb:KR4d0248_WYG_000-1b>¶
　　　　序專指詩文而言末二卷為非詩辨妄原有¶
　　　　别本單行百禴取以附入故通為三十二卷¶
　　　　耳又宋詩紀事稱孚卒後辛棄疾刋其集今¶
　　　　考集中多與棄疾贈答之作其契好固有素¶
　　　　但並無刋集之文世所傳本實淳熙己亥嵗¶
　　　　百禴為鏤板以傳跋語可証未知宋詩紀事¶
　　　　何所據也孚七歳通春秋為詩初學陳師道¶
　　　　進而學黄庭堅俱能得其遺矩詩中分注自¶
<pb:KR4d0248_WYG_000-2a>¶
　　　　甲戌嵗始距其卒淳熙初凡二十餘年蓋皆¶
　　　　其中年之作學問日進故大抵詞㫖清拔無¶
　　　　纎仄卑俗之病文章不事雕繢而波瀾意度¶
　　　　亦往往近於自然其駁正鄭樵詩辨妄之誤¶
　　　　立論尤極詳允在南渡時雖未卓然成家亦¶
　　　　可謂尚有典型者矣乾隆四十三年五月恭¶
　　　　校上¶
　　　　　　　總纂官(臣/)紀昀(臣/)陸錫熊(臣/)孫士毅¶
<pb:KR4d0248_WYG_000-2b>¶
　　　　　　　　　　總　校　官(臣/)陸　費　墀¶
#+PROPERTY: JUAN 原序
<pb:KR4d0248_WYG_000-3a>¶
蠧齋鉛刀編原序¶
歐陽公之序蘇子美曾南豐陳後山之序王平甫皆悲¶
其不遇以死其言反覆哀抑有大不釋然者人之讀之¶
知其辭之緩而不知其意之切也夫二公之材髙視一¶
世文可施諸典冊詩可薦諸聲歌而坎壈流放曽不得¶
少用其所長而夭死繼之一時交舊論次其平日之文¶
序其窮而閔其志能無哀乎所以深悲而痛恨者自其¶
情也余之師友周公孚字信道自號蠧齋天資穎悟七¶
<pb:KR4d0248_WYG_000-3b>¶
嵗通春秋左氏傳既長於書無所不闚博聞彊記而尤¶
邃於楚騷遷史唐韓杜氏之詩文國朝諸公名世之作¶
出入貫穿造詣其畛域掇拾其精華始刻意於詩以後¶
山為法其後由陳而黄黄而杜屬思髙逺鍊句精穏少¶
而工壯而新晚而平淡為文長於叙事簡潔而峻厲不¶
喜襞積雕繪循理而言理盡言止公之於詩文盖如此¶
登第十年始為真之郡博士竟卒於官仕止於一命夀¶
不登五十其窮殆與子美平甫類而不逮二公者二公¶
<pb:KR4d0248_WYG_000-4a>¶
所與逰皆一代宗工足以自託不腐公常恨不及見前¶
輩不蘄今之人知一時顯人亦未有能知公者以故名¶
未大耀公既沒之二年平陽解君伯時得公之遺文古¶
賦古律詩表牋啟書序記疏青詞贊碑銘共三十卷目¶
曰鉛刀編者屬余為之序余少従公㳺其學盖得於公¶
老不加進思公之不復見也未嘗不澘焉以悲伯時公¶
之死友也嘗仕為尚書省監門聞公一言棄歸力學其¶
志操有足尚者公之自真歸𦵏也伯時營護之力為多¶
<pb:KR4d0248_WYG_000-4b>¶
翟公有言一死一生乃知交情余於伯時見之淳熈己¶
亥仲秋六日京口陳珙序¶
